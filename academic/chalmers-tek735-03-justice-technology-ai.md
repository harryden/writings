# AI i det amerikanska rättssystemet, utsläppsminskning från vardagssysslor och personlig mobilitet: en jämförelse av rättvisefrågor och spänningar inom ekologisk, ekonomisk och social hållbarhet

**Harry Denell**  
**Course:** TEK735/DIT735 - Digitaliseringens roll i ett hållbart samhälle  
**Chalmers University of Technology, Fall 2023**  
**Grade:** 15/15

---

I dagens samhälle är rättvisa och hållbar utveckling centrala begrepp. Rättvisa är en princip som innebär att behandlingen av människor och fördelningen av resurser och möjligheter bör vara rättvis och icke-diskriminerande [1], samt inkluderar att beslut och resultat grundas på objektiva och rättvisa kriterier [1][2].

Hållbar utveckling är en utvecklingsprocess som syftar till att "tillgodose dagens behov utan att äventyra framtida generationers möjlighet att tillgodose sina" [3, s. 3]. Denna process kan brytas ner i tre dimensioner: social, ekologisk och ekonomisk hållbarhet.

## Dimensioner av hållbarhet

**Social hållbarhet** fokuserar på att skapa jämlika, rättvisa och inkluderande samhällen där varje individ, oavsett bakgrund, har tillgång till grundläggande mänskliga rättigheter, resurser och möjligheter [4].

**Ekologisk hållbarhet** syftar till att bevara och förbättra planetens ekosystem och biologiska mångfald [4]. Detta innefattar tre huvudmål: minska utsläpp av växthusgaser, minska materialanvändning och miljöpåverkan, samt bevara biodiversitet och naturliga ekosystem [4].

**Ekonomisk hållbarhet** syftar till att främja en cirkulär ekonomi, säkra långsiktiga arbetstillfällen och bevara en innovativ, konkurrenskraftig ekonomi [4]. Det finns två tolkningar av hållbar ekonomisk utveckling: stark hållbarhet betonar bevarandet av ekologiskt och socialt kapital, medan svag hållbarhet tillåter ekonomisk tillväxt så länge den totala kapitalmängden ökar, även om det ekologiska eller sociala kapitalet minskar [3].

## Teknik, hållbarhet och rättvisa

Teknik kan bidra till hållbar utveckling [4], men kan också leda till rättvisefrågor [2]. Det är viktigt att överväga teknikens samhälleliga påverkan [4], då innovationer kan förstärka eller skapa orättvisor, även när de syftar till främjad hållbarhet [2]. Denna text utforskar rättvisefrågor inom tre teknikområden: AI i USA:s rättssystem, utsläppsminskning från vardagssysslor och personlig mobilitet, följt av en diskussion om spänningar mellan hållbarhetsaspekter inom dessa områden.

## Användandet av AI i USA:s rättssystem

AI inom USA:s rättssystem har väckt rättvisefrågor, särskilt enligt en ProPublica-studie som undersökte algoritmers förmåga att förutsäga brottslighet. Studien visade att bara 20% av de som algoritmerna pekade ut faktiskt begick våldsbrott [5]. Algoritmerna visade också etniska ojämlikheter, där svarta åtalade felaktigt klassificerades som framtida brottslingar oftare än vita åtalade [5].

Förespråkare menar att algoritmerna kan reducera fängslandet i USA, vilket kan vara ekonomiskt fördelaktigt, då landet fängslar fler personer än något annat land [5], vilket kostar pengar. Men det är viktigt att notera att det finns betydande frågetecken kring algoritmernas pålitlighet och rättvisa.

Rättvisefrågan i detta sammanhang berör den fundamentala principen att individer ska behandlas rättvist och jämlikt av rättssystemet, oavsett etnicitet, ekonomiska status eller andra demografiska faktorer.

## Utsläppsminskning från vardagssysslor

Utsläppsminskning (eng. Decarbonisation) syftar till minskad klimatpåverkan, genom övergång från fossila bränslen till förnybar energi [4]. Vardagsbeteenden och konsumtion står för 72% av globala växthusgasutsläpp, vilket understryker vikten av att förändra vardagsrutiner, exempelvis tekniker och metoder för matlagning [2].

Traditionella matlagningsmetoder kan vara skadliga för klimatet och hälsan, men är ofta djupt förankrade i sociala traditioner [2]. Införandet av renare spisar kan minska klimatpåverkan, men också medföra rättvisefrågor, som förändringar i kulturella och sociala praxis. I Indien samlas kvinnor för att samla ved, en uppgift som kan minska med introduktionen av miljövänligare spisar [2]. Införandet av renare spisar kan också upprätthålla könsbaserat arbete [2].

Dessutom är tillgången till renare teknologier inte jämnt fördelad. En studie i Indien visade att marginaliserade grupper var mindre benägna att använda renare bränslen, vilket kan förstärka befintliga sociala och ekonomiska klyftor [2]. Introduktionen av förbättrade spisar kan också störa religiösa aspekter av traditionell matlagning, eftersom spisrök kan ses som en andlig länk i vissa kulturer [2].

Denna rättvisefråga kretsar kring de sociala, kulturella och ekonomiska konsekvenserna av att införa miljövänligare matlagningstekniker, som trots deras potential att minska klimatpåverkan och förbättra folkhälsan, kan ha oönskade konsekvenser på människors livsstil, kulturella traditioner och socioekonomiska status.

## Personlig mobilitet

Rättvisefrågor inom personlig mobilitet med fokus på delad mobilitet och elbilar varierar beroende på ekonomi, geografi och teknologi. Det är viktigt att överväga både tillgång och inkludering samt ekonomiska hinder.

Delad mobilitet kan vara ett kostnadseffektivt och miljövänligt alternativ till konventionellt bilägande, men dess tillgänglighet kan vara ojämlik i vissa områden, vilket kan lämna vissa samhällsgrupper utanför [6]. Ekonomiska hinder och prisstrukturen för delade mobilitetstjänster kan också vara en rättvisefråga [6].

Elbilar ses ofta som ett miljövänligare alternativ till konventionella bilar. Dock kan ojämn fördelning av laddinfrastruktur och höga initiala kostnader för elbilar skapa socioekonomiska barriärer [4]. I USA går de flesta skattelättnader för elbilar till de rika, medan de med lägre inkomster fortsätter att påverkas negativt av konventionella bilar [4]. Produktionen av elbilars batterier kan också ge upphov till rättvisefrågor, inklusive negativa miljökonsekvenser från materialutvinning och hantering av batteriavfall [4].

Rättvisefrågan handlar här om vem som får tillgång till och drar nytta av fördelarna med delad mobilitet och elbilar, samt vem som bär kostnaderna eller riskerna med dessa teknologier.

## Spänningar som uppstår mellan olika aspekter av hållbarhet

När det kommer till utsläppsminskning från vardagssysslor framträder spänningar mellan ekologisk hållbarhet å ena sidan, och social hållbarhet å andra. Medan förändrade matlagningsmetoder kan gynna den ekologiska hållbarheten genom minskade utsläpp, kan socioekonomiska begränsningar utgöra hinder. De som inte har resurser att anamma nya, mer miljövänliga matlagningsmetoder riskerar att hamna i en socialt ohållbar situation vid påtryckningar att ändra sina nuvarande metoder. Här ser vi spänningar mellan social och ekologisk hållbarhet.

Med introduktionen av elbilar uppstår potentiellt flera spänningar. Å ena sidan kan tekniken bidra till minskade utsläpp, vilket gynnar den ekologiska hållbarheten, samtidigt kan ojämlikheter i tillgången till dessa teknologier missgynna den sociala hållbarheten. Produktionen av elbilar, framförallt deras batterier, kan medföra utmaningar för både ekologisk och social hållbarhet. Utvinningen av litium, som är nödvändig för batteriproduktion, har en betydande miljöpåverkan, vilket utgör en utmaning för den ekologiska hållbarheten, och kan även negativt påverka den sociala hållbarheten i de regioner där utvinningen sker. De omfattande infrastrukturinvesteringar som krävs för att stödja en övergång till elbilar kan vara ekonomiskt belastande för samhället, vilket kan utmana den ekonomiska hållbarheten.

Här blir distinktionen mellan svag och stark hållbarhet också relevant. I en svag hållbarhetsmodell kan ekonomisk tillväxt och teknologi rättfärdiga övergången till elbilar trots miljö- och sociala kostnader från batteriproduktion och infrastrukturinvesteringar. Å andra sidan, i en stark hållbarhetsmodell, kan de negativa konsekvenserna av litiumutvinning och batteriproduktion göra elbilar mindre försvarbara.

---

## Redogörelse för användande av AI-verktyg

AI-verktyg (ChatGPT) har främst använts som hjälpmedel för att översätta, förenkla, förklara och summera de källor som legat till grund för den här texten. Verktyget har också använts som hjälp för att generera en första idé över struktur på texten, och i viss mån även till att ge förslag på formuleringar och omformuleringar som kunnat förbättra kvaliteten på texten.

---

## Referenser

[1] J. Langemeyer and J. J. T. Connolly, "Weaving notions of justice into urban ecosystem services research and practice," *Environ. Sci. Policy*, vol. 109, pp. 1–14, Apr. 2020, doi: 10.1016/j.envsci.2020.03.021

[2] B. K. Sovacool, P. Newell, S. Carley, and J. Fanzo, "Equity, technological innovation and sustainable behaviour in a low-carbon future," *Nat. Hum. Behav.*, vol. 6, no. 3, pp. 326–337, Mar. 2022, doi: 10.1038/s41562-021-01257-8

[3] C. A. Ruggerio, "Sustainability and sustainable development: A review of principles and definitions," *Sci. Total Environ.*, vol. 786, no. 147481, p. 147481, May. 2021, doi: 10.1016/j.scitotenv.2021.147481

[4] O. Renn, G. Beier, and Pia-Johanna Schweizer, "The opportunities and risks of digitalisation for sustainable development: a systemic perspective," *Gaia*, vol. 30, no. 1, pp. 23–28, Mar, 2021, doi: 10.14512/gaia.30.1.6

[5] J. Angwin, J. Larson, L. Kirchner, and S. Mattu, "Machine bias," *ProPublica*, May, 23, 2016. [Online]. Available: https://www.propublica.org/article/machine-bias-risk-assessments-in-criminal-sentencing, Accessed on: 2023-10-22.

[6] F. Sprei, "Disrupting mobility," *Energy Res. Soc. Sci.*, vol. 37, pp. 238–242, Mar. 2018, doi: 10.1016/j.erss.2017.10.029
