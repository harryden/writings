# Hur kan vi förstå LCA-metodens roll i omställningen till ett hållbart samhälle och dess relation till mål och visioner för hållbar utveckling?

**Harry Denell**  
**Course:** TEK735/DIT735 - Digitaliseringens roll i ett hållbart samhälle  
**Chalmers University of Technology, Fall 2023**  
**Grade:** 15/15

---

I denna text kommer LCA-metodens roll i omställningen till ett hållbart samhälle och dess relation till mål och visioner för hållbar utveckling att utforskas. LCA möjliggör analys av miljöpåverkan för produkter och system genom hela deras livscykel, och i texten kommer dess potential för att stödja bättre beslutsfattande att utvärderas.

## Hållbar utveckling och hållbarhetsmål

Först och främst kan det vara på sin plats att introducera konceptet hållbar utveckling mer detaljerat. Hållbarhetsmålen, officiellt kända som de globala målen för hållbar utveckling, består av 17 mål som antogs av FN-medlemsländerna 2015 som en del av Agenda 2030 [1]. Målen utgör en omfattande plan för att adressera de mest akuta utmaningarna som vår planet och samhället står inför. Överlag syftar målen till att främja social, ekonomisk och ekologisk hållbarhet. Många av målen kombinerar flera aspekter av hållbarhet samtidigt.

Idén om hållbar utveckling går dock mycket längre tillbaka än de nuvarande hållbarhetsmålen. Termen "hållbar utveckling" fick uppmärksamhet i samband med publiceringen av rapporten "Vår gemensamma framtid" 1987, där den definierades som "utveckling som tillfredsställer nuvarande behov utan att äventyra kommande generationers behov" [4].

Definitionen av hållbar utveckling möttes dock av kritik för sin tvetydighet [4] och på liknande vis kritiseras FN:s hållbarhetsmål. Trots att antagandet av 2030-agendan med dess hållbarhetsmål ofta betraktas som en betydande prestation inom global hållbarhetsstyrning [1], så bör det poängteras att hållbarhetsmålen inte är rättsligt bindande, och är dessutom utformade på ett flexibelt så att aktörer ges stort utrymme att tolka målen på olika sätt, ofta efter sina egna intressen [1].

Kanske är det därför det endast finns begränsade tecken på att hållbarhetsmålen än så länge har haft en verkligt transformerande effekt [1]. Trots att klimatförändringar, minskad biodiversitet och miljöskador utgör ett hot mot mänsklig hälsa, råder bristande konsensus om de globala målen för hållbar utveckling, och hur dessa ska uppnås [2]. Detta understryker behovet av konkreta metoder för att mäta och jämföra miljöpåverkan [4]. En sådan metod skulle kunna vara LCA-metoden.

## LCA-metoden

LCA (Life Cycle Assessment) är en metod för att bedöma miljöpåverkan av en produkt eller tjänst under hela dess livscykel, från råvaruutvinning till användning och avfallshantering [4]. Tanken bakom LCA (Livscykelanalys) är att skapa ett standardiserat system för att kvantifiera och utvärdera en produkts totala miljöpåverkan efter funktion. Detta möjliggör en objektiv jämförelse mellan produkter eller processer [4], och därigenom underlätta beslutsfattares förmåga att välja alternativ med lägre miljöpåverkan jämfört med andra alternativ.

LCA tar hänsyn till hela livscykeln, vilket inkluderar produktion, transport, användning och avyttring eller återvinning. Genom detta kan LCA hjälpa till att undvika oönskade konsekvenser där förändringar i en del av livscykeln kan leda till ökad påverkan på andra områden [4]. Genom att studera hela produktsystemet kan man förhoppningsvis undvika suboptimering [4], som innebär att fokusera på att minimera utsläppen i en del av produktionen, på bekostnad av att en annan del av cykelns utsläpp ökar markant. En av de främsta teknologierna inom avloppsbehandling är membranfiltreringsteknik. När pumparna används genererar de stora koldioxidutsläpp. I en suboptimal lösning löser en ingenjör ett problem, samtidigt som ett nytt skapas [2].

## Multidisciplinärt och holistiskt perspektiv

Hållbarhetsproblem är ofta både komplexa och utmanande att lösa [2], vilket är varför flera pekar på vikten av ett interdisciplinärt tänkande med en holistisk förståelse [2]. I allmänhet är LCA en multidisciplinär metod eftersom den inkluderar påverkan på den naturliga miljön och människors förhållande till denna påverkan [4].

Det är också viktigt att poängtera att LCA syftar till att ge vetenskapligt grundad information [4], något som bör kunna användas för ett mer effektivt beslutsfattande.

Som tidigare poängterats får många hållbarhetsmål utstå kritik för att vara alltför abstrakt utformade, men det krävs konkreta metoder för att besvara frågor om hållbarhet, annars riskerar subjektivitet spela en alltför stor roll i svaret [3]. För LCA finns en internationell standard som används för identifiering av förbättringsmöjligheter, beslutsfattande, val av miljökriterier och marknadspositionering [4].

## LCA:s praktiska tillämpning

Även om LCA tar hänsyn till hela livscykeln innebär det inte att alla delar av produktionen måste tillägnas samma fokus efter att en LCA-studie genomförts. Genom att identifiera de områden av produktionen där miljöpåverkan är som allra störst, ger LCA-metoden beslutsfattare möjlighet att rikta in sig på dessa områden för att göra betydande förbättringar och därigenom främja en mer hållbar utveckling. Genom detta kan LCA-metoden också komma att spela en viktig roll i att främja innovation och nytänkande, när entreprenörer och företagsledare inser att de kan kombinera betydande bidrag till hållbarhet med ekonomisk lönsamhet.

## Begränsningar och kompletteringar

Man ska komma ihåg att LCA främst fokuserar på miljömässiga aspekter, som exempelvis klimatpåverkan, resursanvändning och miljöskador. Andra viktiga dimensioner av hållbarhet, såsom ekonomiska och sociala faktorer, inkluderas endast i begränsad omfattning, oftast som en grund för viktning [4]. Detta kan innebära att LCA inte nödvändigtvis ger en heltäckande bild av en produkts- eller tjänsts sammanlagda hållbarhet om man inkluderar sociala och ekonomiska aspekter.

För att komplettera LCA har Social LCA och Life Cycle Sustainability Assessment (LCSA) utvecklats för att inkludera sociala och ekonomiska aspekter i hållbarhetsbedömningen [5]. Social LCA fokuserar på social påverkan [5], som arbetsförhållanden och hälsa, medan LCSA integrerar miljö, ekonomi och sociala faktorer i ett ännu bredare ramverk [5].

Man ska komma ihåg att det finns olika syn på hållbarhet. Svag och stark hållbarhet är två exempel på detta. Svag hållbarhet tillåter ersättning av naturligt kapital med mänskligt skapat kapital [3], medan stark hållbarhet hävdar att naturligt kapital är unikt och oersättligt [3]. LCA-metoden kan stödja en svag hållbarhetsansats genom att kvantifiera miljöpåverkan och resursanvändning, men kan kritiseras ur ett starkt hållbarhetsperspektiv för att inte fullt ut beakta ekosystems unika funktioner.

## Sammanfattning

Sammanfattningsvis kan man konstatera att LCA-metoden utgör en omfattande ram för att kvantifiera klimatpåverkan som har möjlighet att spela en viktig roll i övergången till ett mer hållbart samhälle. Dess förmåga att objektivt analysera och bedöma miljöpåverkan kan vara ett viktigt hjälpmedel för att uppnå mål och visioner för hållbar utveckling. Vidareutveckling av metoden kan ytterligare stärka dess bidrag till en mer hållbar framtid, inte minst för att säkerställa att alla aspekter av hållbar utveckling beaktas.

---

## Redogörelse för användande av AI-verktyg

AI-verktyg (ChatGPT) har främst använts som hjälpmedel för att översätta, förenkla, förklara och summera de källor som legat till grund för den här texten. Verktyget har också använts som hjälp för att generera en första idé över struktur på texten, och i viss mån även till att ge förslag på formuleringar och omformuleringar som kunnat förbättra kvaliteten på texten.

---

## Referenser

[1] F. Biermann et al., "Scientific evidence on the political impact of the Sustainable Development Goals," *Nat. Sustain.*, vol. 5, no. 9, pp. 795–800, 2022. [Online] Available: https://www.nature.com/articles/s41893-022-00909-5

[2] S. Kerekes, "Chasing the impossible. Sustainable development is a wicked problem, but it can be and should be tamed!," *World Futures*, vol. 79, no. 3, pp. 394–405, 2023. [Online] Available: https://www.tandfonline.com/doi/full/10.1080/02604027.2021.1974263

[3] C. A. Ruggerio, "Sustainability and sustainable development: A review of principles and definitions," *Sci. Total Environ.*, vol. 786, no. 147481, p. 147481, 2021. [Online] Available: https://www.sciencedirect.com/science/article/abs/pii/S0048969721025523?via%3Dihub

[4] H. Baumann, AM Tillman, "The Hitch Hiker's Guide to LCA - An orientation in LCA methodology and application," Lund, Studentlitteratur, 2004.

[5] A. Bjørn, M. Owsianiak, C. Molin, and M. Z. Hauschild, "LCA History," in *Life Cycle Assessment*, Cham: Springer International Publishing, 2018, pp. 17–30. [Online] Available: https://link.springer.com/chapter/10.1007/978-3-319-56475-3_3
