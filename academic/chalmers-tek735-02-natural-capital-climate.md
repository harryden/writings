# Hur kan värdering av naturen utifrån ett naturkapital-/ekosystemtjänstperspektiv bidra till att bekämpa klimatförändringarna?

**Harry Denell**  
**Course:** TEK735/DIT735 - Digitaliseringens roll i ett hållbart samhälle  
**Chalmers University of Technology, Fall 2023**  
**Grade:** 15/15

---

I denna text kommer värdering av naturen utifrån ett naturkapital- och ekosystemtjänstperspektiv utforskas, och hur detta kan komma att bidra till att bekämpa klimatförändringarna.

## Naturkapital och ekosystemtjänster

Naturkapital syftar till en samlad mängd av naturens resurser och tjänster, och är ett ramverk designat för att integrera dessa värden i dagens ekonomiska och politiska system [1, 2]. Det omfattar naturresurser – förnybara och icke-förnybara material som förekommer naturligt i vår miljö – samt ekosystemtjänster, som är de direkta fördelarna människor erhåller från ekosystem [1, 2]. Värderingen av detta kapital, ofta uttryckt i ekonomiska termer, är central för att väga fördelar och kostnader av föreslagna klimatåtgärder [1].

## Klimatförändringar

Klimatförändring definieras som en långsiktig förändring av klimatmönster, främst orsakad av utsläpp av växthusgaser [3]. Växthusgasutsläppen leder till att mer värme fångas upp av jordens atmosfär, och detta har varit den huvudsakliga drivkraften bakom den globala uppvärmningen [3]. Både naturliga system och mänskliga aktiviteter utgör betydande källor till sådana utsläpp, men värt att notera är att jordens naturliga system har en inbyggd förmåga att balansera sig själva när det gäller utsläpp av växthusgaser [3]. Det är alltså de mänskliga utsläppen som utövar extra påfrestning i form av utsläpp, vilket resulterar i klimatförändringar på grund av ökade koncentrationer av växthusgaser. I ljuset av de pågående klimatförändringarna är det därför av stor vikt att förstå deras konsekvenser, samt vad som kan göras för att förhindra dessa.

## Klimatmitigering och klimatanpassning

Klimatmitigering och klimatanpassning utgör två viktiga strategier för att motverka klimatförändringar och dess effekter på människan och naturen. Klimatmitigering innebär att minska utsläppen av växthusgaser för att bromsa klimatförändringarna [3, 4], antingen genom naturliga åtgärder eller tekniska lösningar [3]. Klimatanpassning handlar istället om att förbereda sig för, och hantera de konsekvenser som redan uppstår på grund av klimatförändringar [4], som exempelvis översvämningar och torka.

## Naturkapitalets roll i klimatarbetet

Värdering av naturen utifrån ett naturkapital- och ekosystemtjänstperspektiv kan komma att spela en central roll i många metoder och strategier för att bekämpa klimatförändringarna.

Ekosystem, som skogar, våtmarker och hav, kan fungera som naturliga kolsänkor genom att absorbera och lagra koldioxid från atmosfären [3]. Att tilldela dessa system ett monetärt värde för denna tjänst skulle kunna hjälpa beslutsfattare och företag att inse vikten av att bevara dessa ekosystem för att minska utsläppen av växthusgaser, vilket i sin tur kan främja klimatmitigeringsarbeten världen över.

Ur ett naturkapitalperspektiv värderas även andra ekosystemtjänster som tillhandahålls av jordens ekosystem. Våtmarkers funktion att reglera översvämningar kan vara avgörande för att stärka samhällets motståndskraft mot översvämningar, en allt vanligare konsekvens av klimatförändringarna [3]. Värdering av den här typen ekosystemtjänster kan uppmuntra till bevarande och återställning av fler ekosystem, vilka i sin tur kan komma att hjälpa samhällen i deras anpassning till klimatförändringarnas påverkan, genom att minska riskerna för och av klimatrelaterade katastrofer [3].

## Ekonomiska initiativ

Rent konkret möjliggör värdering av ekosystemtjänster flera typer av ekonomiska initiativ. Betalning för ekosystemtjänster (eng. Payment for ecosystem services) innebär att markägare eller förvaltare kompenseras för att tillhandahålla eller skydda ekosystemtjänster [2]. CATs (eng. Common Asset Trusts) är en form av gemensamt ägande av naturtillgångar, och möjliggör en juridisk möjlighet att ta ut en avgift för skador på dessa tillgångar. Eftersom naturkapital som saknar ägare tenderar att bli överutnyttjat [2], är det rimligt att anta att CATs kan bidra till att minska exploatering av naturresurser. Båda dessa initiativ, betalning för ekosystemtjänster och CATs, kan spela en roll i att bekämpa klimatförändringar, och de hade varit svåra att genomföra utan värdering av det underliggande naturkapitalet.

## Klimatpolitik och strategier

Slutligen kan det vara värt att poängtera att en värdering av naturen baserad på ekosystemtjänster kan ge viktig information och underlag för utformning av klimatpolitik och strategier som kan bekämpa klimatförändringar. Genom att integrera kunskap om ekosystemtjänster och deras värde, ges beslutsfattare möjlighet att fatta mer informerade beslut som främjar både klimatåtgärder och bevarande av naturen [1]. I Storbritannien har naturkapital integrerats i de officiella riktlinjerna för statlig politik, i vilka man genom att erkänna en naturkapitalansats strävar efter att säkerställa att mängden naturkapital bibehålls på en hållbar nivå [1]. På så vis hoppas man minska risken för att övertrassera kritiska ekologiska tröskelvärden [1], vilka är gränspunkter inom ekosystem där en liten förändring kan leda till irreversibel förändring i systemets tillstånd eller funktion [5].

## Sammanfattning

Sammanfattningsvis kan man konstatera att värdering av naturen utifrån naturkapital och ekosystemtjänster framstår som en viktig resurs för klimatförändringsarbete, genom att uppmuntra till både klimatmitigering och klimatanpassning. Värderingen möjliggör också ekonomiska initiativ som betalning av ekosystemtjänster och CATs, samt kan komma att spela en viktig roll i att underlätta och främja klimatpolitiska åtgärder för att bekämpa klimatförändringar världen över.

---

## Redogörelse för användande av AI-verktyg

AI-verktyg (ChatGPT) har främst använts som hjälpmedel för att översätta, förenkla, förklara och summera de källor som legat till grund för den här texten. Verktyget har också använts som hjälp för att generera en första idé över struktur på texten, och i viss mån även till att ge förslag på formuleringar och omformuleringar som kunnat förbättra kvaliteten på texten.

---

## Referenser

[1] I. J. Bateman and G. M. Mace, "The natural capital framework for sustainably efficient and equitable decision making," *Nat. Sustain.*, vol. 3, no. 10, pp. 776–783, 2020. [Online] Available: https://www.nature.com/articles/s41893-020-0552-3

[2] R. Costanza, "Valuing natural capital and ecosystem services toward the goals of efficiency, fairness, and sustainability," *Ecosyst. Serv.*, vol. 43, no. 101096, p. 101096, 2020. [Online] Available: https://www.sciencedirect.com/science/article/abs/pii/S2212041620300383?via%3Dihub

[3] S. Fawzy, A. I. Osman, J. Doran, and D. W. Rooney, "Strategies for mitigation of climate change: a review," *Environ. Chem. Lett.*, vol. 18, no. 6, pp. 2069–2094, 2020. [Online] Available: https://link.springer.com/article/10.1007/s10311-020-01059-w

[4] D. Rolnick et al., "Tackling climate change with machine learning," *ACM Comput. Surv.*, vol. 55, no. 2, pp. 1–96, 2023. [Online] Available: https://dl.acm.org/doi/10.1145/3485128

[5] T. Sterner et al., "Policy design for the anthropocene," *Nat. Sustain.*, vol. 2, no. 1, pp. 14–21, 2019. [Online] Available: https://www.nature.com/articles/s41893-018-0194-x
